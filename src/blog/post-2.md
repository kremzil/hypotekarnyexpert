---
title: Hypotéka v roku 2020. Čo vás čaká?
pubDate: 2020-02-19
description: V roku 2020 banky pritvrdili pri schvaľovaní hypoték. Vysvetľujeme parameter DSTI, nové limity splátok a kto môže naraziť pri kombinácii hypotéky so spotrebným úverom.
author: "Hypotekarny"
image:
  url: ""
  alt: ""
tags: ["hypotéka", "financie", "banky", "DSTI", "úvery", "nehnuteľnosti"]
---

Zobrať si hypotéku v minulosti bolo oveľa jednoduchšie ako dnes. Postupom času sme sa však zadlžovali stále viac a viac. Banky sa dostali na istú hranicu, od ktorej začali sprísňovať podmienky hypoték. Prvé opatrenia vstúpili do platnosti už v roku 2019. Dnes sú však podmienky o čosi drsnejšie.

## Pripravte si dvojnásobnú rezervu

Najvýraznejšou zmenou v oblasti hypoték pre rok 2020 je parameter DSTI. Hovorí o rezerve, ktorá vám musí zostať po zaplatení všetkých existujúcich či potenciálnych splátok v budúcnosti. Kedysi bola jej výška 20 %, no teraz ju banky zdvojnásobili na 40 %. Zmenila sa aj výška splátky úveru, ktorá tento rok môže byť maximálne 60 % z vášho čistého príjmu (po odrátaní čistého minima). Predtým bola hranica stanovená na 80 %. 

Banky však k novým opatreniam nepristúpia zo dňa na deň a celý proces bude postupný. 15 % hypoték poskytnutých do apríla sa bude môcť pohybovať s výškou splátky na hranici 60 - 80 %.  Od 1. apríla dostane výnimku iba 5 % úverov s maximálnou hranicou splátky 70 % z vášho čistého príjmu. 

## Problém majú tí, ktorí chcú financovať nehnuteľnosť hypotékou aj spotrebným úverom

Nové opatrenia bánk sa dotknú najmä tých, ktorí vzhľadom na svoje príjmy idú na hranicu finančných možností. Ak sa váš nový domov chystáte financovať kombináciou hypotéky a spotrebného úveru, môže sa stať, že vám bude schválená podstatne nižšia suma úveru, než o ktorú ste žiadali. 

Ak sa chcete novým opatreniam vyhnúť, stále máte čas, aby ste o hypotéku požiadali do konca marca. V prípade, že vám ju dovtedy schvália, bude postavená na stále aktuálnych, menej prísnych opatreniach. Ak si podáte žiadosť na začiatku roka, situáciu vám môžu zlepšiť aj prípadné koncoročné či vianočné odmeny, ktoré vám vaše možnosti s úverom ešte zlepšia.
